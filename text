Zasady przeprowadzania egzaminu dyplomowego
na studiach I stopnia na kierunku informatyka
obowiązujące od 1.10.2014 r.

1. Student jest zobowiązany do przygotowania pracy dyplomowej. Odbywa
się to w ramach przedmiotu „Projekt Zespołowy” pod opieką prowadzącego te zajęcia. Za zgodą dyrekcji
Instytutu Informatyki i Matematyki Komputerowej UJ (IIiMK) opiekunem pracy może zostać inny
nauczyciel akademicki, z zastrzeżeniem punktu 3.
2. Student dokonuje wstępnego wyboru tematyki i opiekuna pracy składając deklarację
zaakceptowaną przez opiekuna pracy w terminie ustalonym przez
dyrekcję IIiMK.
3. Opiekunem pracy może być
nauczyciel akademicki posiadający co najmniej stopień
naukowy doktora i zatrudniony 
co najmniej na stanowisku adiunkta lub starszego wykładowcy.
4. Student zobowiązany jest przedłożyć ostateczną wersję pracy dyplomowej zaakceptowaną
przez opiekuna pracy, w wersji papierowej oraz w wersji elektronicznej nie później niż 2 tygodnie 
przed planowanym egzaminem dyplomowym.
5. Oceny pracy dyplomowej dokonują niezależnie opiekun oraz recenzent pracy powołany
przez dyrekcję IIiMK. Recenzent pracy musi posiadać co najmniej stopień
naukowy doktora. Ocenę pracy dyplomowej wyznacza się zgodnie z Regulaminem Studiów UJ w oparciu o średnią
arytmetyczną ocen wystawionych przez opiekuna pracy dyplomowej i recenzenta. 
6. Dyrekcja IIiMK wyznacza terminy egzaminów dyplomowych oraz powołuje członków
komisji egzaminacyjnej do przeprowadzenia egzaminów dyplomowych. W skład komisji muszą
wchodzić co najmniej 3 osoby: przewodniczący, opiekun pracy oraz recenzent. Warunki 
dopuszczenia do egzaminu dyplomowego i dopuszczalne terminy jego przeprowadzenia określa 
Regulamin Studiów UJ.
7. Egzamin dyplomowy ma formę ustną. Student odpowiada na pytania znajdujące się w
wylosowanym przez niego zestawie pytań egzaminacyjnych.
8.Pytania egzaminacyjne mają na celu weryfikację uzyskania zakładanych efektów kształcenia dla studiów I stopnia na kierunku informatyka.
Lista pytań egzaminacyjnych opublikowana zostaje najpóźniej do końca grudnia roku akademickiego, w którym odbywa się egzamin.
9. Po zakończeniu egzaminu dyplomowego komisja wystawia ocenę egzaminu i sporządza protokół zawierający w szczególności: treść zadawanych pytań, oceny udzielonych odpowiedzi,
ocenę końcową egzaminu licencjackiego. Protokół ten obejmuje również ocenę pracy oraz ogólny wynik studiów.
10. Ogólny wynik studiów jest obliczony jako średnia ważona z wagami: 7/8 średniej ocen ze wszystkich przedmiotów objętych tokiem studiów, 1/16 oceny pracy oraz 1/16 oceny egzaminu
dyplomowego. Wynik podaje się z dokładnością do dwóch miejsc po przecinku zaokrąglając w górę.